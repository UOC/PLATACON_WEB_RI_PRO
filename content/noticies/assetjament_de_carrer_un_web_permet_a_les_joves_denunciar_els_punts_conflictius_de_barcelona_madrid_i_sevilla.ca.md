---
title: >-
  Assetjament de carrer un web permet a les joves denunciar els punts
  conflictius de Barcelona Madrid i Sevilla
language: ca
destacat: true
date: 2020-03-24T15:35:42.850Z
general:
  titol: >-
    Assetjament de carrer: un web permet a les joves denunciar els punts
    conflictius de Barcelona, Madrid i Sevilla
  img: /img/154-mapa-assetjament-carrer-dones.jpg
  autor: Anna Sánchez-Juárez
  img_autor: 'Foto: Plan Internacional'
descripcio:
  entrada: >-
    Plan International, amb la participació de la UOC, analitzarà la percepció
    de seguretat que té aquest col·lectiu a les tres ciutats espanyoles. La
    iniciativa posa a disposició de les interessades una plataforma en què poden
    assenyalar en un mapa les ubicacions i compartir la seva experiència
  text: >-
    Poques joves denuncien l'assetjament de carrer que pateixen i, quan el volen
    reportar a les autoritats, [no existeixen els
    mecanismes](https://www.scribd.com/document/390188252/Informe-Plan-International#from_embed)
    necessaris. L'[ONG Plan International](https://plan-international.es/) ha
    creat un web, [Safer Cities for
    Girls](https://plan-international.es/safer-cities-girls), perquè **noies
    d'entre 15 i 25 anys puguin denunciar situacions d'assetjament** de carrer a
    les ciutats de Barcelona, Madrid i Sevilla. En aquesta iniciativa,
    **investigadors de la UOC participen en la recollida i l'anàlisi de la
    informació**.


    El projecte Safer Cities for Girls, finançat per la Comissió Europea, vol
    **estudiar la percepció de les joves sobre la seva seguretat** en aquestes
    tres ciutats espanyoles, on viuen, segons els padrons municipals, un total
    de 294.322 joves (173.255 a Madrid, 82.861 a Barcelona i 38.206 a Sevilla).
    L'estudi, a més, es portarà a terme en tres ciutats de Bèlgica: Brussel·les,
    Anvers i Charleroi.


    El web permet a les joves **marcar en un
    [mapa](https://safercities.poimapper.com/login.jsp?lang=ca) diferents punts
    i reportar si són segurs o conflictius**. A més, en registrar les
    ubicacions, poden donar detalls de la seva experiència, els motius que les
    han portat a sentir-se d'una manera o una altra i indicar si van rebre ajuda
    quan es van sentir amenaçades.


    ![Imatge Web Safer Cities](/img/154-mapa-assetjament-carrer-dones_img1.jpeg
    "Safer Cties")




    «Volem promoure, amb la participació de les joves, solucions perquè les
    ciutats siguin llocs d'inclusió, tolerància i oportunitats, perquè la
    societat viu amb una normalitat preocupant que les noies siguin assetjades
    diàriament en l'espai públic. No obstant això, és una **qüestió de
    desigualtat de gènere que afecta directament els seus drets**: la seva
    llibertat i la seva igualtat», assegura Lara Martínez, directora
    d'Incidència Política de Plan International.


    Els investigadors del
    **grup[GAME](http://gameresearch.uoc.edu/quienes-somos/)de la UOC**
    col·laboren en el projecte amb la recollida i l'anàlisi de la informació per
    a estudiar la situació de l'assetjament de carrer. Aquests experts en l'ús
    de metodologies de recerca quantitativa i qualitativa **analitzaran**, per a
    Plan International, les **dades** obtingudes en l'**enquesta en línia** que
    les persones troben en accedir al mapa. A més, participaran en el **disseny
    dels guions que se seguiran en els grups de discussió amb joves** i les
    entrevistes a persones expertes, i en la interpretació dels resultats
    d'aquestes accions.


    Per a [Sílvia
    Martínez](https://www.uoc.edu/portal/ca/news/kit-premsa/guia-experts/directori/silvia-martinez.html),
    professora dels [Estudis de Ciències de la Informació i de la
    Comunicació](https://seu-electronica.uoc.edu/portal/ca/estudis_arees/ciencies_informacio_comunicacio/index.html)
    i investigadora responsable de l'aportació de la UOC, participar a Safer
    Cities for Girls representa formar part d'una iniciativa basada en
    *[crowdsourcing](https://es.wikipedia.org/wiki/Crowdsourcing)*, en què
    l'empatia i el component emocional vinculat a la participació de les
    usuàries contribueixen a **crear un discurs col·lectiu** que s'integra en
    una narració més àmplia, la **mobilització social feminista**.
    «L'oportunitat de creuar la informació amb altres bases de dades
    relacionades amb les dinàmiques i el funcionament de les ciutats analitzades
    permetrà contribuir a la generació de coneixement relacionat amb un aspecte
    clau com és el de la seguretat», afegeix l'experta.


    Després de l'anàlisi de la informació recollida, Plan International
    redactarà un **informe**, amb la participació de la UOC, en què es
    recolliran **recomanacions a les institucions i els responsables de la
    millora de la seguretat de les noies a les ciutats**. L'ONG també dissenyarà
    una guia de recomanacions per a les ciutats, un document que compartirà amb
    altres ciutats de l'Estat espanyol i Bèlgica, i també amb la Unió Europea.




    **Sobre Plan International:**


    Plan International és una organització independent compromesa amb els drets
    de la infància i la igualtat de les nenes i que lluita per un món sense rols
    de gènere tradicionals on puguin aprendre, liderar, decidir i prosperar.
    Plan International va néixer a Espanya el 1937. Al llarg dels seus gairebé
    vuitanta anys d'història, ha construït aliances sòlides per a donar suport
    als drets dels nens i nenes des del seu naixement fins que arriben a l'edat
    adulta.


    En l'actualitat, és present en setanta països i porta a terme programes en
    més de cinquanta països en desenvolupament a l'Àfrica, l'Amèrica Llatina i
    l'Àsia. És membre consultiu del Consell Econòmic i Social de les Nacions
    Unides des del 1981. Els seus comptes són auditats per PwC i el compliment
    dels principis de transparència i bona gestió és acreditat per la Fundació
    Lealtad.


    **Sobre UOC R&I:**


    La recerca i innovació (R+I) de la UOC contribueix a solucionar els reptes a
    què s'enfronten les societats globals del segle xxi mitjançant l'estudi de
    la interacció de les TIC amb l'activitat humana, amb un focus específic en
    l'ensenyament en línia i la salut digital. Els més de 400 investigadors i 47
    grups de recerca s'articulen entorn dels set estudis de la UOC i tres
    centres de recerca: l'Internet Interdisciplinary Institute (IN3), l'eLearn
    Center (eLC) i l'eHealth Center (eHC).


    Els objectius de l'Agenda 2030 de desenvolupament sostenible de les Nacions
    Unides i el coneixement obert són eixos estratègics de la docència, la
    recerca i la innovació de la UOC. Per a més informació:
    [research.uoc.edu](https://research.uoc.edu/portal/ca/ri/index.html).


    ![Bandera EU](/img/154-mapa-assetjament-carrer-dones_img2.png)
---
