---
title: La UOC impulsa el seu ecosistema de recerca amb la creació d'un 'hub'
  interdisciplinari al districte tecnològic de Barcelona
language: ca
destacat: false
date: 2022-12-12T07:59:29.698Z
general:
  img: https://www.uoc.edu/portal/_resources/common/imatges/sala_de_premsa/noticies/2021/021-hub-recerca-barcelona.jpg_914553990.jpg
  titol: La UOC impulsa el seu ecosistema de recerca amb la creació d'un 'hub'
    interdisciplinari al districte tecnològic de Barcelona
descripcio:
  entrada: "El nou hub de recerca de la UOC aglutinarà investigadors i centres en
    tres eixos estratègics per a la UOC: aprenentatge en línia, salut digital i
    societat xarxa, amb infraestructures de suport com el Data Science Lab i el
    Media Lab"
  text: >-
    <!--StartFragment-->


    La Universitat Oberta de Catalunya (UOC) engegarà un **nou ecosistema de recerca** amb què vol **potenciar** la recerca, el desenvolupament tecnològic i la innovació, i que s'ubicarà al complex de **Can Jaumandreu, al 22@**, al districte barcelonès de Sant Martí. El hub neix amb l'objectiu d'**esdevenir un espai capdavanter de coneixement i recerca de frontera** compromès amb l'**Agenda 2030 per al desenvolupament sostenible** de les Nacions Unides, que vol aportar solucions als reptes a què s'enfronten les **societats globals** del segle xxi.


    Fa **[25 anys](http://25.uoc.edu/)** la UOC va ser la **primera universitat totalment en línia** del món i va esdevenir **pionera** en l'ús d'internet com a **eina de docència i de recerca**. Ara, consolidada ja com un **referent en la societat del coneixement**, vol refermar el seu compromís amb l'R+D+I i ho farà amb el *hub* de recerca del 22@, que està previst que comenci a funcionar **el 2022**.


    **Marta Aymerich**, vicerectora de Planificació Estratègica i Recerca de la UOC, explica que «el *hub* **agrupa** tots els actors de la recerca i la innovació de la Universitat, **i promou interaccions** que impliquen més **transferència** de resultats de recerca **a la societat**».


    El nou *hub* de recerca ja ha rebut **l'impuls de la Generalitat de Catalunya** amb el compromís de **cofinançar** el projecte dins la convocatòria Projectes singulars institucionals d'infraestructures d'R+D, amb un import d'**1,25 milions d'euros**. En el marc d'aquest projecte, es preveu la **rehabilitació de 2.915 m2** de l'[edifici del carrer de Bolívia, 103](https://www.uoc.edu/portal/ca/news/actualitat/2020/450-can-jaumandreu-campus-uoc.html),  [on està previst concentrar l'activitat d’R+D+I de la UOC.](https://www.uoc.edu/portal/ca/news/actualitat/2020/450-can-jaumandreu-campus-uoc.html)


     


    **Enfortiment de tres eixos estratègics de la recerca UOC**


    Aquest ecosistema es vertebrarà en **tres eixos estratègics** de recerca: l'**aprenentatge en línia**, la **salut digital** i la **societat xarxa**, i aglutinarà bona part dels equipaments i els actius dispersos ara per Barcelona i Castelldefels, com ara l'**Internet Interdisciplinary Institute (IN3)**, que investiga internet i els efectes de la interacció entre l'activitat humana i la tecnologia; l'**eHealth Center**, un centre transdisciplinari sobre salut digital, i **la recerca en aprenentatge en línia (*e-learning*)**. 


    «Els àmbits estratègics de recerca de la UOC busquen contribuir en la frontera de la interacció entre les ciències humanes i la tecnologia, i reforçar, a més, els dos pilars bàsics de l'estat del benestar: l'educació i la salut», explica **Aymerich**.


    El *hub* no tan sols concentrarà els diferents centres i grups de recerca, sinó que, a més, els dotarà d'**infraestructures clau i pioneres** en l'àmbit català, amb un **ús col·laboratiu**. 


    Es tracta del **Data Science Lab**, un espai per a la gestió i extracció de coneixement a partir de grans volums de dades o dades massives (*big data*); el **Media Lab**, obert a la recerca, la transferència i l'experimentació en comunicació, disseny i cultura digitals; el **Neuroscience Lab**, espai de recerca en neuropsicologia i neurociència cognitiva, i **els UOC Labs**, espais d'experimentació de laboratoris físics amb accés remot, amb instruments, programari, maquinari i suport tecnològic necessari per als investigadors en l'àmbit de l'aprenentatge en línia.


    Entre els objectius prioritaris d'aquest nou ecosistema de coneixement hi ha també, per una banda, **establir vincles amb els actors** **principals** de Barcelona, com ara les **empreses** o altres **centres de recerca**, i també amb actors internacionals i **universitats** presents al districte del 22@. I, per altra banda, **captar talent i finançament**, nacional i internacional.


    La UOC està compromesa amb els disset objectius de desenvolupament sostenible (ODS), i el *hub* de recerca també potenciarà la **participació ciutadana** i fomentarà la **comunicació científica** per sensibilitzar la societat sobre la rellevància de l'activitat científica. 


    Marta Aymerich: «El *hub* ha de connectar la ciència amb la ciutadania, fent divulgació de la recerca i dels seus resultats, i impulsant la participació ciutadana en els projectes de recerca».


     


    **Algunes dades i xifres de recerca de la UOC**


    • La UOC té més de 500 investigadors i 51 grups de recerca que s'articulen entorn dels 7 estudis de la UOC i 2 centres de recerca: l'Internet Interdisciplinary Institute (IN3) i l'eHealth Center (eHC).


    • La UOC és la universitat en línia **capdavantera en recerca a l'Estat espanyol** (Ranking CYD, 2020).


    • És la tercera universitat que ha augmentat més la quantitat de publicacions científiques internacionals, amb un **creixement superior al 12 %** (Ranking CYD, 2019). 


    • Ha augmentat el nombre de **publicacions del personal docent i investigador (PDI) en un 15 %** (Ranking CYD, 2019).


    • És la **quarta institució d'educació superior que creix més** (Ranking CYD, 2019). 


    • Més del **30 %** de les publicacions científiques són **interdisciplinàries** (Ranking CYD, 2019).


    • El **PDI internacional** ha augmentat més d'un **18 %** (Ranking CYD, 2019). 


    • L'aprenentatge en línia (*e-learning*) és un dels àmbits en què la UOC ha dut a terme de manera pionera la seva activitat de recerca, amb 224 projectes d'aprenentatge en línia entre el 2001 i el 2020, i actualment 20 grups fan recerca en aquest àmbit.  


    • Té 8 revistes científiques, entre les quals destaca l'*International Journal of Educational Technology in Higher Education* (ETHE), coeditada per la UOC, que es troba en el primer quartil (Q1) en tots els rànquings de referència i se situa entre les revistes de recerca més ben posicionades a escala internacional en educació i tecnologia. És d'accés obert.


    • Té una Escola de Doctorat que consta de 8 programes, amb aproximadament 300 investigadors predoctorals. Des que va engegar l'Escola, el curs 2014-2015, s'han llegit més de 200 tesis doctorals.




    <!--EndFragment-->
---
